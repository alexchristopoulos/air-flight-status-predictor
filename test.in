

ΕΛΛΗΝΙΚΗ ΔΗΜΟΚΡΑΤΙΑ
ΝΟΜΙΚΟ ΣΥΜΒΟΥΛΙΟ ΤΟΥ ΚΡΑΤΟΥΣ
ΓΡΑΦΕΙΟ ΝΟΜΙΚΟΥ ΣΥΜΒΟΥΛΟΥ
ΣΤΟ ΕΘΝΙΚΟ ΜΕΤΣΟΒΙΟ ΠΟΛΥΤΕΧΝΕΙΟ
Ηρώων  Πολυτεχνείου  9,  157 80 Πολυτεχνειούπολ  Ζωγράφου  η
ΤΗΛ :210-772 1918, F.A.X  210-772 1963

Αθήνα, 26-01-2011
Αριθ. πρωτ.: 582 /Φ. 58

Προς
Τη Γενική Δ/νση Διοικητικής Στήριξης και Σπουδών
Διεύθυνση Διοικητικού
Τμήμα Διδακτικού Προσωπικού,
του Εθνικού Μετσόβιου Πολυτεχνείου (Ε.Μ.Π.).

ΓΝΩΜΟΔΟΤΗΣΗ  (Ατομική) Αριθμός  21/2011

ΓΝΩΜΟΔΟΤΩΝ:    Ανδρέας Παν. Γραμματικός, Νομικός Σύμβουλος Ν.Σ.Κ.

ΕΡΩΤΗΜΑ:      Αριθ. Πρωτ. 26478/08-12-2010 ∆ιεύθυνσης ∆ιοικητικού / Τμήμα
∆ιδακτικού Προσωπικού του Εθνικού Μετσόβιου  Πολυτεχνείου  (Ε.Μ.Π.).

ΠΕΡΙΛΗΨΗ ΕΡΩΤΗΜΑΤΟΣ:      Αν οποιεσδήποτε εργασίες, δραστηριότητες κ.λ.π.
που υποβληθούν από τους υποψήφιους επιπρόσθετα από εκείνες που είχαν ήδη
υποβληθεί, θα ληφθούν υποχρεωτικά υπόψη ως τυπικά προσόντα ή απλώς θα
συνεκτιμηθούν νομίμως από την εισηγητική επιτροπή και το εκλεκτορικό σώμα.

Επί του ανωτέρω ερωτήματος εκτίθενται τα ακόλουθα:
Α. 1. Η παρ. 1 του άρθρου 14 του  ν. 1268/1982. «Για τη δομή και    λειτουργία των
Ανωτάτων Εκπαιδευτικών Ιδρυμάτων.   (Α' 87) », όπως  αντικαταστάθηκε  με το άρθρο
28 παρ. 26 του  ν. 2083/1992 (ΦΕΚ Α 159), ορίζει τα ακόλουθα: «1. Προϋπόθεση για
εκλογή σε θέση ∆.Ε.Π. είναι η κατοχή διδακτορικού διπλώματος. Η διαπίστωση της
συνάφειας του αντικειμένου της διδακτορικής διατριβής ή του όλου ερευνητικού ή
επιστημονικού εν γένει έργου των υποψηφίων με το γνωστικό αντικείμενο της υπό
ΑΔΑ: 4Α8ΟΟΡΡΕ-43Κ
πλήρωση θέσης ∆.Ε.Π. αποτελεί ευθύνη κατ` αρχήν μεν της τριμελούς εισηγητικής
επιτροπής, τελικώς δε του ίδιου του εκλεκτορικού σώματος».
2. Στις  παρ. 3  και 5α, του ίδιου άρθρου, ορίζεται ότι: «  3. Για εκλογή ή εξέλιξη σε
θέση Επίκουρου Καθηγητή απαιτούνται:   ι) Τουλάχιστο δύο χρόνια αυτοδύναμης
διδασκαλίας μετά την απόκτηση του διδακτορικού διπλώματος στο γνωστικά
αντικείμενο του Τομέα ή τουλάχιστο δύο χρόνια εργασίας σε αναγνωρισμένα
ερευνητικά κέντρα της χώρας ή της αλλοδαπής ή αναγνωρισμένο επαγγελματικό έργο
σε σχετικό επιστημονικό πεδίο ή συνδυασμός των παραπάνω.   ιι) Πρωτότυπες
δημοσιεύσεις σε επιστημονικά περιοδικά είτε αυτοδύναμες ή σε συνεργασία με άλλους
ερευνητές ,ή πρωτότυπη επιστημονική μονογραφία πέρα  από τη διδακτορική διατριβή,
ή συνδυασμός των παραπάνω. Για την εκλογή θα συνεκτιμάται κατά πόσο το συνολικό
έργο του υποψηφίου θεμελιώνει προοπτικές ακαδημαϊκής εξέλιξής του……5…... 5α.  Η
κρίση για εξέλιξη ή εκλογή μελών ∆.Ε.Π. βασίζεται στο συνολικό διδακτικό έργο των
κρινομένων, στη συνολική τους επιστημονική και ερευνητική δραστηριότητα, με
έμφαση στη διεθνή τους παρουσία, ικανό μέρος των οποίων πρέπει να έχει συντελεσθεί
τα τελευταία πέντε έτη από την υποβολή της αίτησης για εξέλιξη ή εκλογή». ( Η παρ.5α
προστέθηκε με το άρθρο 79 παρ.6 περ. ζ ν.1566/1985 (ΦΕΚ Α 167),αντικαταστάθηκε
ως άνω με την παρ.3 άρθρ.4 Ν.2517/1997,ΦΕΚ Α 160/11.8.97).
3. Στην παρ. 4 της περίπτωσης Α΄(Γ)  του άρθρου 6 του Ν. 2083/1992 ορίζεται ότι:
«  4. Μέσα στην αποκλειστική προθεσμία των δύο (2) μηνών, που αναφέρεται στην
προηγούμενη παράγραφο υποβάλλονται στη γραμματεία του τμήματος οι αιτήσεις των
υποψηφίων μαζί με όλα τα αναγκαία για την κρίση δικαιολογητικά. Απολύτως
απαραίτητα δικαιολογητικά θεωρούνται το βιογραφικό σημείωμα, αντίγραφο των
πτυχίων και των τίτλων σπουδών των υποψηφίων, αναλυτικό υπόμνημα για τα
υποβαλλόμενα πρωτότυπα επιστημονικά δημοσιεύματα, καθώς και τόσα αντίτυπά τους,
όσα είναι τα μέλη του εκλεκτορικού σώματος και τα μέλη της γενικής συνέλευσης, που
ανήκουν στις ίδιες βαθμίδες με τα μέλη του εκλεκτορικού σώματος ».

Β.1. Με τις ανωτέρω διατάξεις, που ερμηνεύονται στα πλαίσια των δεδομένων του
ερωτήματος, και κυρίως εκείνες της παρ. 1 του άρθρου 14 του  ν. 1268/1982
θεσπίζονται οι τυπικές προϋποθέσεις με γενική εφαρμογή για την εκλογή σε θέση
∆.Ε.Π. Συγκεκριμένα, για την εν λόγω εκλογή απαιτείται α) η κατοχή διδακτορικού
διπλώματος και β) η διαπίστωση της συνάφειας του αντικειμένου της διδακτορικής
2
ΑΔΑ: 4Α8ΟΟΡΡΕ-43Κ
διατριβής ή του όλου ερευνητικού ή επιστημονικού εν γένει έργου των υποψηφίων με
το γνωστικό αντικείμενο της υπό πλήρωση θέσης ∆.Ε.Π. Την αποκλειστική αρμοδιότητα
της διακρίβωσης της δεύτερης αυτής προϋπόθεσης επιφυλάσσει ο νομοθέτης αυτής της
διάταξης αρχικά στην τριμελή εισηγητική επιτροπή, και τελικά στο εκλεκτορικό σώμα.
2. Με τις διατάξεις των παρ. 2, 3, 4, και 5 του ίδιου άρθρου, καθορίζονται οι
ειδικότερες τυπικές προϋποθέσεις εκλογής  μελών ∆.Ε.Π. σε όλες τις βαθμίδες
(Λέκτορα, Επίκουρου Καθηγητή, Αναπληρωτή Καθηγητή και Καθηγητή). Ειδικότερα, για
την εκλογή στη βαθμίδα του Επίκουρου Καθηγητή, η παράγραφος 3 αξιώνει τη
συνδρομή των εξής τυπικών προϋποθέσεων: ι) Τουλάχιστο δύο χρόνια αυτοδύναμης
διδασκαλίας μετά την απόκτηση του διδακτορικού διπλώματος στο γνωστικά
αντικείμενο του Τομέα ή τουλάχιστο δύο χρόνια εργασίας σε αναγνωρισμένα
ερευνητικά κέντρα της χώρας ή της αλλοδαπής ή αναγνωρισμένο επαγγελματικό έργο
σε σχετικό επιστημονικό πεδίο ή συνδυασμός των παραπάνω.   ιι) Πρωτότυπες
δημοσιεύσεις σε επιστημονικά περιοδικά είτε αυτοδύναμες ή σε συνεργασία με άλλους
ερευνητές, ή πρωτότυπη επιστημονική μονογραφία πέρα  από τη διδακτορική διατριβή,
ή συνδυασμός των παραπάνω. Για την εκλογή θα συνεκτιμάται κατά πόσο το συνολικό
έργο του υποψηφίου θεμελιώνει προοπτικές ακαδημαϊκής εξέλιξής του.
Καθίσταται σαφές ότι με τις προεκτεθείσες διατάξεις καθορίζονται τα γενικά και
ειδικά προσόντα που πρέπει να κατέχει κάθε υποψήφιος για την εκλογή του σε θέση
∆ΕΠ. Σε σχέση με τον κρίσιμο χρόνο κατοχής τους και συγκεκριμένα αν αυτά πρέπει να
κατέχει ο υποψήφιος κατά το χρόνο υποβολής της αίτησης ή κατά το χρόνο διορισμού
του, πρέπει να γίνει δεκτό ότι όσα προσόντα (γενικά και ειδικά) περιλαμβάνονται στο
άρθρο 14 του Ν. 1268/1982, πρέπει να υπάρχουν  μέχρι τη λήξη της προθεσμίας
υποβολής της αίτησης εκλογής. Αντίθετα, όσα δεν αναφέρονται στο άρθρο αυτό είναι
επιτρεπτό να προσκομιστούν  στο χρόνο διορισμού. Σε προέκταση τούτων, τα
προβλεπόμενα από το νόμο δικαιολογητικά που αποδεικνύουν την κατοχή των γενικών
και ειδικών αυτών προσόντων εκλογής, άλλως τα νόμιμα δικαιολογητικά που
αποδεικνύουν τη συνδρομή των τυπικών προϋποθέσεων εκλογής, υποβάλλονται εντός
των οικείων προθεσμιών, διαφορετικά κρίνεται απαράδεκτη η συμμετοχή στην
περαιτέρω εκλογική διαδικασία.
3. Περαιτέρω, από τις σαφείς διατάξεις της παρ. 4 της   περ. Α΄(Γ) του άρθρου 6
του Ν. 2083/1992 προκύπτει ότι, εφόσον ο υποψήφιος για εκλογή ή εξέλιξη σε θέση
Επίκουρου Καθηγητή έχει υποβάλει μέσα στην προθεσμία της προκήρυξης τα
3
ΑΔΑ: 4Α8ΟΟΡΡΕ-43Κ
4
προβλεπόμενα από το νόμο δικαιολογητικά, που αποδεικνύουν τη συνδρομή στο
πρόσωπο του υποψήφιου των τυπικών προσόντων (γενικών και ειδικών) κατά το χρόνο
της αίτησης, είναι επιτρεπτό κατά νόμο, προκειμένου να αξιολογηθεί η όλη
προσωπικότητα, επιστημονική γνώση και επάρκεια αυτού, να συνεκτιμηθούν και
επιστημονικά δημοσιεύματα και έργα τα οποία έχει εκπονήσει και υποβάλει μετά την
υποβολή της υποψηφιότητάς του και μέχρι το χρόνο της εκλογής ή εξέλιξης αυτού. Η
ερμηνευτική αυτή θέση είναι σύμφωνη με την πάγια σχετική νομολογία του Συμβουλίου
της Επικρατείας ( Ενδεικτικά Σ.τ.Ε. 737/2003, Σ.τ.Ε. 2499/2002, Σ.τ.Ε. 2133/1988,
Σ.τ.Ε. 3382/2008, Σ.τ.Ε. 1404/1997κ.ά.).

Γ .  Με τα δεδομένα αυτά πραγματικά περιστατικά, την ερμηνεία των διατάξεων και
τα στοιχεία που έχουν τεθεί υπόψη μας, η απάντηση στο ερώτημα που τέθηκε είναι,
κατά τη γνώμη μου, η εξής: Οι οποιεσδήποτε δραστηριότητες, εργασίες, επιστημονικά
δημοσιεύματα και έργα των υποψήφιων εκλογής ή εξέλιξης ∆ΕΠ, που θα υποβληθούν
μετά τη λήξη της προθεσμίας αίτησης και μέχρι το χρόνο της κρίσης για εκλογή ή
εξέλιξη, απλά θα συνεκτιμηθούν νόμιμα από την εισηγητική επιτροπή και το
εκλεκτορικό σώμα και δεν θα ληφθούν υπόψη ως τυπικά προσόντα.


Ο Νομικός Σύμβουλος του Κράτους

Ανδρέας Παν. Γραμματικός






Κοιν.: Γραφείο Πρύτανη



ΑΔΑ: 4Α8ΟΟΡΡΕ-43Κ
